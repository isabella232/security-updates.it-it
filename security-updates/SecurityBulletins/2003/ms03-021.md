---
TOCTitle: 'MS03-021'
Title: 'Bollettino Microsoft sulla sicurezza MS03-021 - Medio'
ms:assetid: 'ms03-021'
ms:contentKeyID: 61239898
ms:mtpsurl: 'https://technet.microsoft.com/it-IT/library/ms03-021(v=Security.10)'
author: SharonSears
ms.author: SharonSears
---

Security Bulletin

Bollettino Microsoft sulla sicurezza MS03-021 - Medio
=====================================================

Un bug di Windows Media Player può consentire l'accesso al Catalogo multimediale (819639)
-----------------------------------------------------------------------------------------

Data di pubblicazione: mercoledì 25 giugno 2003 | Aggiornamento: venerdì 4 luglio 2003

**Data di pubblicazione originale: 25 giugno 2003**

#### Riepilogo

**Destinatari**: utenti di Windows Media Player 9

**Effetti della vulnerabilità**: accesso a informazioni personali

**Livello di gravità**: moderato

**Raccomandazioni**: si consiglia agli amministratori di sistema di pianificare l'installazione della patch in conformità con le metodologie adottate.

**Software interessati**:

-   Microsoft Windows Media Player 9 Series

**Versioni del software non interessate**:

-   Microsoft Windows Media Player 6.4
-   Microsoft Windows Media Player 7.1
-   Microsoft Windows Media Player for Windows XP (8.0)

### Informazioni generali

Dettagli tecnici
----------------

<span></span>
**Descrizione tecnica:**

In Windows Media Player 9 è disponibile un controllo ActiveX che consente di creare pagine Web in grado di riprodurre contenuti multimediali e contenenti un'interfaccia utente che è possibile utilizzare per controllare la riproduzione. Quando un utente visita una pagina Web in cui è incorporato contenuto multimediale, questo controllo ActiveX visualizza un'interfaccia che gli consente di eseguire operazioni come sospendere la riproduzione o tornare indietro.

È presente un difetto nel modo in cui il controllo ActiveX fornisce accesso alle informazioni memorizzate nel computer dell'utente. La vulnerabilità è dovuta al fatto che un utente malintenzionato può richiamare il controllo ActiveX dal codice di uno script e utilizzarlo per visualizzare e modificare i metadati contenuti nel Catalogo multimediale del computer dell'utente.

Per sfruttare questo difetto, l'autore dell'attacco deve gestire un sito Web contenente una pagina Web appositamente predisposta e indurre un utente a visitare il sito (non è in alcun modo possibile obbligare l'utente ad eseguire tale operazione) oppure inserire in un messaggio di posta elettronica HTML un collegamento a un sito dannoso e inviarlo all'utente. L'accesso al sito viene effettuato automaticamente all'apertura o alla visualizzazione dell'anteprima del messaggio di posta elettronica, senza ulteriore interazione con l'utente.

L'autore dell'attacco può accedere e modificare solamente il Catalogo multimediale del computer dell'utente, ma non può esplorare il disco rigido o accedere a dati crittografati o protetti da password. Un hacker non ha pertanto la possibilità di modificare i file presenti nel disco rigido dell'utente, ma solo il contenuto di qualsiasi libreria multimediale associata a tali file. L'autore dell'attacco può tuttavia determinare il nome dell'utente connesso, esaminando i percorsi di directory dei file multimediali.

**Fattori attenuanti:**

-   Per impostazione predefinita, in Windows Server 2003 Internet Explorer viene eseguito in modalità [Protezione avanzata di IE](http://www.microsoft.com/downloads/details.aspx?familyid=d41b036c-e2e1-4960-99bb-9757f7e9e31b&displaylang=en). Questa configurazione predefinita di Internet Explorer blocca l'attacco.
-   L'autore dell'attacco può accedere solo alle informazioni contenute nel Catalogo Multimediale di Windows.
-   L'autore dell'attacco non può eseguire codice sul sistema o eliminare file dal disco rigido dell'utente.

**Livello di gravità**:

|                                   |          |
|-----------------------------------|----------|
| **Windows Media Player 9 Series** | Moderato |

La [classificazione](http://technet.microsoft.com/security/bulletin/rating)  della gravità di cui alla tabella precedente si basa sui tipi di sistemi interessati dalla vulnerabilità, sui modelli di deployment più comuni e sui potenziali effetti del problema in tali ambienti.

**Identificatori delle vulnerabilità:** [CAN-2003-0348](http://www.cve.mitre.org/cgi-bin/cvename.cgi?name=can-2003-0348)

**Versioni verificate:**

Microsoft ha eseguito test in Windows Media Player 6.4, Windows Media Player 7.1, Windows Media Player per Windows XP (8.0) e Windows Media Player 9 per verificare se tali sistemi sono interessati da questa vulnerabilità. Le versioni precedenti non sono più supportate e potrebbero essere o meno interessate da questo problema.

Domande frequenti
-----------------

<span></span>
**Qual è la portata o l'impatto di questa vulnerabilità?**
Questa vulnerabilità riguarda l'[intercettazione di informazioni personali](http://technet.microsoft.com/security/bulletin/glossary). Un hacker in grado di sfruttare questa vulnerabilità potrebbe accedere al Catalogo multimediale di un utente all'insaputa di quest'ultimo.

**La vulnerabilità interessa tutte le versioni di Windows Media Player?**
No, interessa solo Windows Media Player 9.

**In quale modo un hacker può sfruttare questa vulnerabilità?**
Un hacker può tentare di sfruttare questa vulnerabilità gestendo una pagina Web appositamente predisposta. Se un utente visita tale pagina Web, il controllo ActiveX di Windows Media Player 9 viene caricato automaticamente e l'autore dell'attacco può utilizzare codice di script per richiamare il controllo e ottenere l'accesso al Catalogo multimediale dell'utente. In alternativa, un utente malintenzionato potrebbe creare un messaggio di posta HTML predisposto in modo da consentire lo sfruttamento di questa vulnerabilità.

**A quali attacchi viene esposto il sistema a causa di questa vulnerabilità?**
Questa vulnerabilità potrebbe consentire a un utente malintenzionato di visualizzare e modificare le informazioni contenute nel Catalogo multimediale dell'utente. Sfruttando questa vulnerabilità, l'autore dell'attacco può modificare i metadati dei file multimediali oppure eliminare o rinominare le voci del Catalogo multimediale. L'hacker non può eliminare o rinominare i file effettivi presenti nel disco rigido, ma solo modificare le voci del catalogo. L'autore dell'attacco può tuttavia determinare il nome dell'utente connesso, esaminando i percorsi di directory dei file multimediali.

**Che cosa sono i metadati del catalogo multimediale?**
Le voci del Catalogo multimediale di Windows Media Player contengono informazioni sui file multimediali. Tali informazioni sono dette metadati. I metadati di una canzone o di un video contengono informazioni come il nome dell'artista, il titolo del brano, il titolo dell'album o il genere musicale. Queste informazioni, che vengono in genere fornite automaticamente quando un utente converte i brani di un CD in musica digitale, sono archiviate nel Catalogo multimediale di Windows Media Player.

**Quali sono le cause di questa vulnerabilità?**
Questa vulnerabilità è dovuta al fatto che il controllo ActiveX di Windows Media Player 9 non convalida correttamente l'accesso al Catalogo multimediale.

**Qual è il difetto nella modalità con cui Windows Media Player 9 fornisce accesso al Catalogo multimediale?**
Il controllo ActiveX di Windows Media Player 9 utilizza il [modello di oggetto](http://msdn.microsoft.com/library/default.asp?url=/library/en-us/vbcon98/html/vbconorganizingobjectstheobjectmodel.asp) pubblico di Windows Media Player e, in determinate condizioni, fornisce accesso al Catalogo multimediale. Il controllo ActiveX di Windows Media Player 9 è un componente che può essere richiamato o controllato dal codice di uno script, ma non convalida correttamente le richieste di accesso al Catalogo multimediale effettuate dagli script.

**Che cosa sono i controlli ActiveX?**
ActiveX è una tecnologia che consente di incorporare piccoli programmi o altre interfacce nelle pagine Web, per fornire funzionalità aggiuntive. Questi programmi incorporati sono detti [controlli ActiveX](http://msdn.microsoft.com/library/default.asp?url=/workshop/components/activex/intro.asp). Gli sviluppatori possono creare controlli ActiveX in qualsiasi linguaggio di programmazione che supporti Microsoft [Common Object Model](http://www.microsoft.com/com/default.asp).

**Se si configura Windows Media Player 9 in modo da non eseguire gli script automaticamente, si è protetti da questa vulnerabilità?**
No. In questo caso, il codice dello script che consente l'accesso al Catalogo multimediale viene eseguito dal controllo ActiveX, non direttamente da Windows Media Player. La vulnerabilità è dovuta al fatto che il controllo ActiveX non convalida correttamente l'utente che accede al Catalogo multimediale.

**Con quali prodotti viene fornito Windows Media Player 9?**
Windows Media Player 9 è incluso in Windows Server 2003, ma può essere scaricato come aggiornamento anche per Windows XP, Windows 2000, Windows ME e Windows 98 Second Edition.

**L'utilizzo di Internet Explorer in Windows Server 2003 costituisce un fattore attenuante?**
Sì. Per impostazione predefinita, in Windows Server 2003 Internet Explorer viene eseguito in una modalità limitata denominata Protezione avanzata di IE. In questa configurazione il controllo ActiveX non viene caricato.

**Che cos'è la modalità Protezione avanzata di IE?**
La configurazione Protezione avanzata di IE è costituita da un gruppo di impostazioni di Internet Explorer preconfigurate, che riduce la probabilità che un utente o un amministratore scarichi ed esegua contenuto Web dannoso in un server. Nella configurazione Protezione avanzata di IE questo pericolo viene ridotto modificando numerose impostazioni relative alla sicurezza, incluse le impostazioni delle schede Protezione e Avanzate della finestra di dialogo Opzioni Internet. Le modifiche principali includono le seguenti:

-   Il livello di protezione per l'area Internet viene impostato su Alto. Questa impostazione disattiva gli script, i componenti ActiveX, il contenuto HTML di Microsoft Virtual Machine (Microsoft VM) e il download di file.
-   Il rilevamento automatico dei siti Intranet viene disattivato. Questa impostazione assegna all'area Internet tutti i siti Web Intranet e tutti i percorsi UNC (Universal Naming Convention) non esplicitamente elencati nell'area Intranet locale.
-   L'installazione su richiesta e le estensioni non Microsoft per il browser vengono disattivate. Questa impostazione impedisce alle pagine Web di installare componenti automaticamente e blocca l'esecuzione delle estensioni non Microsoft.
-   Il contenuto multimediale viene disabilitato. Questa impostazione impedisce la riproduzione di musica, animazioni e clip video.

Per ulteriori informazioni sulla Protezione avanzata di IE, leggere il documento Managing Internet Explorer Enhanced Security Configuration, disponibile all'indirizzo:

[http://www.microsoft.com/downloads/details.aspx?FamilyID=d41b036c-e2e1-4960-99bb-9757f7e9e31b&DisplayLang=en](http://www.microsoft.com/downloads/details.aspx?familyid=d41b036c-e2e1-4960-99bb-9757f7e9e31b&displaylang=en)

**È possibile configurare Windows Server 2003 in modo da disattivare la modalità Protezione avanzata di IE?**
Sì. Gli amministratori di sistema che utilizzano sistemi Windows Server 2003 come server terminal disattivano in genere la Protezione avanzata di IE per consentire agli utenti di Terminal server di utilizzare Internet Explorer in una modalità non limitata.

**Quali sono gli scopi della patch?**
La patch elimina la vulnerabilità garantendo la corretta convalida dell'accesso al Catalogo multimediale da parte del controllo ActiveX di Windows Media Player 9.

Disponibilità della patch
-------------------------

<span></span>
**Posizioni per il download di questa patch**

-   [Windows Media Player 9 Series](http://microsoft.com/downloads/details.aspx?familyid=36814221-8194-4492-bb29-94db3d4cb682&displaylang=en)
-   [Windows Media Player 9 Series on Windows Server 2003](http://microsoft.com/downloads/details.aspx?familyid=82cd6192-15d8-4e28-9b14-f9b78ff01d8a&displaylang=en)

#### Ulteriori informazioni sulla patch

**Piattaforme per l'installazione:**

È possibile installare la patch nei seguenti sistemi:

Windows 98

Windows 98 Second Edition

Windows Me

Windows 2000 Service Pack 2

Windows 2000 Service Pack 3

Windows 2000 Service Pack 4

Windows XP

Windows XP Service Pack 1

Windows Server 2003

**Disponibilità nei service pack futuri:**

La correzione di questo problema verrà inclusa in Windows 2000 Service Pack 5, Windows XP Service Pack 2 e Windows Server 2003 Service Pack 1.

**Necessario riavvio:** no

**Possibilità di disinstallare la patch:** no

**Patch preesistenti:** nessuna

Verifica dell'installazione della patch:

-   Per verificare l'installazione della patch nel computer, controllare che la seguente chiave del Registro di sistema sia stata creata nel computer:

    HKEY\_LOCAL\_MACHINE\\SOFTWARE\\Microsoft\\Updates\\Windows Media Services\\wm817772

-   Per controllare i singoli file, utilizzare le informazioni di data/ora e di versione disponibili nell'articolo 817772 della Knowledge Base.

**Avvertenze**

Nessuna

**Localizzazione:**

Le versioni localizzate di questa patch sono disponibili nelle posizioni indicate nella sezione "Disponibilità della patch".

**Download di altre patch di protezione:**

Sono disponibili patch per altri problemi di protezione nei seguenti siti:

-   Le patch di protezione sono disponibili nel [Microsoft Download Center](http://www.microsoft.com/downloads/search.aspx?displaylang=it) ed è possibile individuarle in modo semplice eseguendo una ricerca con la parola chiave "security\_patch".
-   Le patch per i sistemi consumer sono disponibili nel sito Web [Windows Update](http://v4.windowsupdate.microsoft.com/it/default.asp).

#### Ulteriori informazioni:

**Ringraziamenti**

Microsoft [ringrazia](http://www.microsoft.com/technet/security/bulletin/policy.asp)[Jelmer](https://technet.microsoft.com/it-IT/mailto:jelmer@kuperus.xs4all.nl) per averci segnalato il problema e aver collaborato con noi al fine di proteggere i sistemi dei clienti.

**Supporto tecnico**:

-   Il problema è descritto in dettaglio nell'articolo [819639](http://support.microsoft.com/default.aspx?scid=kb;it;819639) della Microsoft Knowledge Base. Gli articoli della Microsoft Knowledge Base sono disponibili nel sito Web [Microsoft Online Support](http://search.support.microsoft.com/kb/c.asp?sd=so&ln=it).
-   Per usufruire dei servizi di supporto tecnico, visitare il sito [Microsoft Product Support Services](http://support.microsoft.com/default.aspx?scid=fh;it;cntact). Le chiamate al supporto tecnico relative alle patch di protezione sono gratuite.

**Fonti di informazioni sulla sicurezza**: nella sezione dedicata alla sicurezza del sito Web [Microsoft TechNet](http://www.microsoft.com/italy/technet/sicurezza.asp) sono disponibili ulteriori informazioni sulla protezione e la sicurezza dei prodotti Microsoft.

**Dichiarazione di non responsabilità:**

Le informazioni disponibili nella Microsoft Knowledge Base sono fornite "come sono" senza garanzie di alcun tipo. Conseguentemente, Microsoft non rilascia alcuna garanzia, esplicita o implicita, inclusa la garanzia di commerciabilità e di idoneità per uno scopo specifico. Microsoft o i suoi fornitori non saranno, in alcun caso, responsabili per danni di qualsiasi tipo, inclusi i danni diretti, indiretti, incidentali, consequenziali, la perdita di profitti, e i danni punitivi o speciali, anche se Microsoft o i suoi fornitori siano stati informati della possibilità del verificarsi di tali danni. Alcuni stati non consentono l'esclusione o la limitazione di responsabilità per danni diretti o indiretti e, dunque, la sopracitata limitazione potrebbe non essere applicabile.

**Versioni**:**:**

-   V1.0 (25.06.03): creazione del bollettino.

*Built at 2014-04-18T01:50:00Z-07:00*
