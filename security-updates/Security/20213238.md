---
TOCTitle: 'Guida alla gestione dei rischi di protezione: Capitolo 3: Panoramica della gestione dei rischi di protezione'
Title: 'Guida alla gestione dei rischi di protezione: Capitolo 3: Panoramica della gestione dei rischi di protezione'
ms:assetid: 'fc9856f8-d963-4046-9700-46b8a60a4d07'
ms:contentKeyID: 20213238
ms:mtpsurl: 'https://technet.microsoft.com/it-it/library/Cc163153(v=TechNet.10)'
author: SharonSears
ms.author: SharonSears
---

Guida alla gestione dei rischi di protezione
============================================

### Capitolo 3: Panoramica della gestione dei rischi di protezione

Pubblicato: 15/10/2004

In questo capitolo viene presentato per la prima volta all'interno della guida un riepilogo completo del processo di gestione dei rischi di protezione Microsoft, seguito dalla descrizione di diversi argomenti utili ai fini dell'implementazione del processo. Questi argomenti offrono una solida base sulla quale costruire un programma di gestione dei rischi di protezione efficace e includono:

-   La distinzione tra la gestione e la valutazione dei rischi.

-   Le modalità per un'efficace comunicazione in merito ai rischi.

-   La valutazione della maturità delle procedure di gestione dei rischi attualmente adottate.

-   La definizione dei ruoli e delle responsabilità.

È altresì importante osservare che la gestione dei rischi è solo uno dei componenti del più vasto programma di governance aziendale che consente ai dirigenti di un'organizzazione di monitorare le attività aziendali e prendere decisioni con maggiore consapevolezza. Se da un lato i diversi programmi di governance variano notevolmente tra loro, dall'altro richiedono tutti una forma strutturata di gestione dei rischi di protezione al fine di definire le priorità dei rischi e ridurre i possibili effetti negativi ad essi correlati. Il processo di gestione dei rischi di protezione Microsoft può essere applicato nell'ambito di qualsiasi programma di governance al fine di definire e gestire i rischi portandoli a livelli accettabili.

##### In questa pagina

[](#ebaa)[Le quattro fasi del processo di gestione dei rischi di protezione Microsoft](#ebaa)
[](#eaaa)[Riepilogo](#eaaa)

### Le quattro fasi del processo di gestione dei rischi di protezione Microsoft

Nel Capitolo 2, "Analisi delle procedure di gestione dei rischi di protezione", in cui è stato introdotto il processo di gestione dei rischi di protezione Microsoft, la gestione dei rischi è stata definita come un processo continuo composto da quattro fasi principali:

1.  **Valutazione dei rischi** — Identificazione e definizione delle priorità dei rischi per l'organizzazione.

2.  **Supporto alle decisioni** — Identificazione e valutazione delle soluzioni di controllo in base a un processo di analisi costi-benefici definito.

3.  **Implementazione dei controlli** — Distribuzione e attuazione delle soluzioni di controllo per ridurre i rischi per l'organizzazione.

4.  **Misurazione dell'efficacia del programma** — Analisi del processo di gestione dei rischi e verifica che i controlli generino effettivamente il livello di protezione previsto.

Il contenuto di questa guida è strutturato in base a queste quattro fasi del ciclo che riassume l'intero processo di gestione dei rischi di protezione Microsoft.

Prima di passare alla definizione delle procedure specifiche previste dal processo di gestione dei rischi di protezione Microsoft è tuttavia importante comprendere il quadro più ampio del processo di gestione dei rischi e i suoi elementi costitutivi. Ogni fase del ciclo è suddivisa in più procedure specifiche. Di seguito sono brevemente elencate le singole procedure al fine di illustrarne l'importanza nell'ambito del processo globale descritto in questa guida:

-   Fase di valutazione dei rischi

    -   Pianificazione della raccolta dei dati — Discussione dei fattori critici e istruzioni per la fase preparatoria.

    -   Raccolta dei dati sui rischi — Descrizione del processo di raccolta e analisi dei dati.

    -   Definizione delle priorità dei rischi — Descrizione delle procedure di qualificazione e quantificazione dei rischi.

-   Fase di supporto alle decisioni

    -   Definizione dei requisiti funzionali — Definizione dei requisiti funzionali per la riduzione dei rischi.

    -   Scelta delle possibili soluzioni di controllo — Descrizione dell'approccio all'identificazione delle soluzioni di riduzione dei rischi.

    -   Revisione delle soluzioni — Valutazione dei controlli proposti rispetto ai requisiti funzionali.

    -   Stima della riduzione dei rischi — Analisi delle possibilità di riduzione dell'esposizione o delle probabilità di rischio.

    -   Stima del costo delle soluzione — Valutazione dei costi diretti e indiretti associati alle soluzioni di riduzione dei rischi.

    -   Scelta della strategia di riduzione dei rischi — Completamento dell'analisi costi-benefici per identificare la soluzione di riduzione dei rischi più efficace ed economicamente conveniente.

-   Fase di implementazione dei controlli

    -   Ricerca di una strategia olistica — Scelta di una soluzione di riduzione dei rischi che prenda in considerazione le persone, i processi e le tecnologie.

    -   Organizzazione nell'ottica di una difesa a più livelli — Pianificazione di soluzioni di riduzione dei rischi a tutti i livelli aziendali.

-   Fase di misurazione dell'efficacia del programma

    -   Elaborazione di scorecard sui rischi — Comprensione della situazione e dei progressi effettuati relativamente ai rischi di protezione.

    -   Misurazione dell'efficacia del programma — Valutazione del programma di gestione dei rischi e ricerca di opportunità di miglioramento.

La figura seguente illustra le diverse fasi e i relativi passaggi.

[![](/security-updates/images/Cc163153.rmch0301(it-it,TechNet.10).gif "Figura 3.1 Il processo di gestione dei rischi di protezione Microsoft")](https://technet.microsoft.com/it-it/cc163153.rmch0301_big(it-it,technet.10).gif)

**Figura 3.1 Il processo di gestione dei rischi di protezione Microsoft**

Nei capitoli seguenti verranno illustrate in sequenza le diverse fasi che compongono il processo di gestione dei rischi di protezione Microsoft. Vi sono tuttavia una serie di considerazioni preliminari da effettuare prima di avviare l'esecuzione del processo.

#### Livello di sforzo

Le organizzazioni che si sono da poco avvicinate alla disciplina della gestione dei rischi troveranno utile valutare quali procedure del processo di gestione dei rischi di protezione Microsoft richiedono generalmente un livello maggiore di sforzo da parte del Team di gestione dei rischi di protezione. Nella figura seguente, basata sulle attività di gestione dei rischi condotte presso il reparto IT di Microsoft, vengono illustrati i livelli di sforzo relativi richiesti dalle diverse procedure del processo. Guardare all'intero processo e all'impegno in termini di tempo da questo punto di vista può aiutare le organizzazioni che si sono da poco avvicinate alla disciplina della gestione dei rischi a evitare di soffermarsi troppo a lungo su una singola fase del processo. La figura evidenzia un livello di sforzo moderato per le attività di raccolta dei dati, un livello ancora più basso per l'analisi sommaria dei rischi e livelli di sforzo elevati in corrispondenza della creazione di elenchi di rischi dettagliati e del processo di supporto alle decisioni. Per una vista supplementare delle diverse attività e dell'impegno ad esse associato, consultare la programmazione di esempio contenuta nella cartella Strumenti, GGRPStrumento4-Programmazione progetto di esempio.xls. Negli altri capitoli della guida verranno descritte ulteriormente le singole procedure indicate di seguito.

[![](/security-updates/images/Cc163153.rmch0302(it-it,TechNet.10).gif "Figura 3.2 Livelli di sforzo relativi durante il processo di gestione dei rischi di protezione Microsoft")](https://technet.microsoft.com/it-it/cc163153.rmch0302_big(it-it,technet.10).gif)

**Figura 3.2 Livelli di sforzo relativi durante il processo di gestione dei rischi di protezione Microsoft**

#### Le basi del processo di gestione dei rischi di protezione Microsoft

Prima di avviare il processo è importante sapere quali sono le conoscenze di base e le attività preliminari necessarie per l'attuazione del processo di gestione dei rischi di protezione Microsoft, che comprendono:

-   La distinzione tra la gestione e la valutazione dei rischi.

-   La capacità di comunicare in merito ai rischi in modo chiaro.

-   La determinazione del livello di maturità dell'organizzazione per la gestione dei rischi.

-   La definizione dei ruoli e delle responsabilità relativi al processo.

#### Gestione dei rischi e valutazione dei rischi

Come già affermato nel Capitolo 2, le espressioni *valutazione dei rischi* e *gestione dei rischi* non sono intercambiabili. Il processo di gestione dei rischi di protezione Microsoft definisce la gestione dei rischi come l'insieme delle attività volte a ridurre i rischi a un livello accettabile in tutte le aree organizzative. Per valutazione dei rischi si intende il processo di identificazione dei rischi aziendali e la definizione delle relative priorità. Come indicato nel diagramma precedente, la gestione dei rischi è composta da quattro fasi principali ovvero la valutazione dei rischi, il supporto alle decisioni, l'implementazione dei controlli e la misurazione dell'efficacia del programma. Nel processo di gestione dei rischi di protezione Microsoft, per valutazione dei rischi si intende unicamente la fase omonima nell'ambito di un più ampio ciclo di gestione dei rischi.

Un'altra differenza tra la gestione e la valutazione dei rischi è la frequenza con cui le relative attività vengono avviate. La gestione dei rischi viene definita come un ciclo continuo, anche se generalmente viene riavviata a intervalli regolari al fine di aggiornare i dati delle singole fasi del processo. Di solito, la gestione dei rischi segue il ciclo amministrativo-fiscale dell'organizzazione allo scopo di allineare i tempi delle richieste di nuovi stanziamenti per i controlli alle normali scadenze e procedure aziendali. Presso la maggior parte delle organizzazioni, i processi di gestione dei rischi si ripetono con cadenza annuale proprio al fine di far rientrare le nuove soluzioni di controllo nei budget di spesa annuali.

Anche se la valutazione dei rischi rappresenta una fase necessaria e discreta del processo globale, il Gruppo protezione informatica può condurre diverse valutazioni indipendentemente dalla fase della gestione dei rischi o del ciclo amministrativo-fiscale attuali. Il Gruppo protezione informatica può avviare le valutazioni a seguito di qualsiasi cambiamento correlato con la protezione aziendale, come ad esempio l'introduzione di nuove procedure commerciali, la scoperta di vulnerabilità o la modifica delle infrastrutture. Queste frequenti valutazioni dei rischi, spesso definite *valutazioni dei rischi ad-hoc o parziali*, devono essere considerate come un'integrazione del processo formale di gestione dei rischi. Le valutazioni ad-hoc si incentrano solitamente su una singola area di rischio dell'azienda e non richiedono lo stesso impegno in termini di risorse previsto dal processo di gestione dei rischi globale. Nell'Appendice A, "Valutazioni dei rischi ad-hoc", viene presentato un modello di esempio di una valutazione dei rischi ad-hoc.

**Tabella 3.1: Gestione dei rischi e valutazione dei rischi**

 
<table style="border:1px solid black;">
<colgroup>
<col width="33%" />
<col width="33%" />
<col width="33%" />
</colgroup>
<thead>
<tr class="header">
<th style="border:1px solid black;" > </th>
<th style="border:1px solid black;" >Gestione dei rischi</th>
<th style="border:1px solid black;" >Valutazione dei rischi</th>
</tr>
</thead>
<tbody>
<tr class="odd">
<td style="border:1px solid black;"><strong>Obiettivo</strong></td>
<td style="border:1px solid black;">Gestire tutti i rischi dell'azienda per portarli a un livello accettabile</td>
<td style="border:1px solid black;">Identificare i rischi e definirne le priorità</td>
</tr>
<tr class="even">
<td style="border:1px solid black;"><strong>Ciclo</strong></td>
<td style="border:1px solid black;">Intero programma, tutte le fasi</td>
<td style="border:1px solid black;">Una sola fase del programma di gestione dei rischi</td>
</tr>
<tr class="odd">
<td style="border:1px solid black;"><strong>Programmazione</strong></td>
<td style="border:1px solid black;">Continua</td>
<td style="border:1px solid black;">In base alle necessità</td>
</tr>
<tr class="even">
<td style="border:1px solid black;"><strong>Allineamento</strong></td>
<td style="border:1px solid black;">Allineamento con il ciclo amministrativo-fiscale</td>
<td style="border:1px solid black;">N/D</td>
</tr>
</tbody>
</table>
  
#### Comunicazione sui rischi
  
Spesso le persone coinvolte nel processo di gestione dei rischi definiscono il concetto di *rischio* in modo diverso. Al fine di garantire la massima coerenza durante tutte le fasi del ciclo, il processo di gestione dei rischi di protezione Microsoft richiede che i partecipanti al processo concordino sulla stessa definizione del concetto di rischio. Come spiegato nel Capitolo 1, "Introduzione alla Guida alla gestione dei rischi di protezione", il rischio è la probabilità che si verifichi un impatto sulle attività aziendali. Questa definizione include una dichiarazione di impatto e la previsione di quando questo si verificherà, ovvero della sua probabilità. Quando entrambi gli elementi che compongono il concetto di rischio (la probabilità e l'impatto) sono inclusi in una determinazione dei rischi, quest'ultima viene definita *adeguata definizione dei rischi*. L'utilizzo di questa espressione assicura un'interpretazione univoca del concetto di rischio. Il diagramma seguente illustra il concetto nella forma più elementare.
  
[![](/security-updates/images/Cc163153.rmch0303(it-it,TechNet.10).gif "Figura 3.3 Adeguata definizione dei rischi")](https://technet.microsoft.com/it-it/cc163153.rmch0303_big(it-it,technet.10).gif)
  
**Figura 3.3 Adeguata definizione dei rischi**
  
È importante che tutte le persone coinvolte nel processo di gestione dei rischi comprendano le complessità intrinseche di ogni elemento che compone il concetto di rischio. Solo con una chiara comprensione dei rischi l'azienda potrà infatti adottare le azioni specifiche per contrastarli. La definizione dell'impatto sulle attività aziendali richiede, ad esempio, la conoscenza di quali sono i beni interessati, del tipo di danni che potrebbero verificarsi e dell'entità degli eventuali danni ai beni. In seguito, al fine di determinare la probabilità del verificarsi dell'impatto, sarà necessario conoscere le diverse forme in cui potrebbe manifestarsi l'impatto e il grado di efficacia della riduzione della probabilità di rischio da parte dell'attuale ambiente di controllo.
  
La seguente determinazione dei rischi illustra i due elementi costitutivi del concetto di rischio, l'impatto e la probabilità dell'impatto, mediante la terminologia definita nel Capitolo 1, "Introduzione alla Guida alla gestione dei rischi di protezione":
  
Il rischio è la probabilità di sfruttamento di una vulnerabilità dell'ambiente attuale, che comporterebbe un certo grado di perdita di riservatezza, integrità o disponibilità di un bene.
  
Il processo di gestione dei rischi di protezione Microsoft offre gli strumenti per misurare la probabilità e il grado di perdita correlati con i diversi rischi e per comunicare in proposito mediante una terminologia coerente. I diversi capitoli di questa guida illustrano il processo definendo i singoli componenti di un'adeguata definizione dei rischi per consentire di identificare i rischi a tutti i livelli dell'organizzazione e definirne le priorità. Il diagramma seguente espande il concetto di determinazione dei rischi precedentemente illustrato, mostrando la relazione tra i diversi elementi che compongono i rischi.
  
[![](/security-updates/images/Cc163153.rmch0304(it-it,TechNet.10).gif "Figura 3.4 Componenti di un'adeguata definizione dei rischi")](https://technet.microsoft.com/it-it/cc163153.rmch0304_big(it-it,technet.10).gif)
  
**Figura 3.4 Componenti di un'adeguata definizione dei rischi**
  
Il processo di gestione dei rischi di protezione Microsoft contribuisce alla comunicazione dell'entità dell'impatto e del grado di probabilità nella definizione dei rischi attribuendo ai rischi i livelli di priorità alto, medio e basso. Sebbene questa terminologia di base faciliti la determinazione dei livelli di rischio esistenti, non permette tuttavia di identificare i rischi con sufficiente dettaglio per consentire la scelta dell'opzione di riduzione dei rischi più efficace durante l'analisi costi-benefici. Per risolvere questa lacuna dell'approccio qualitativo, il processo prevede alcuni strumenti che consentono il confronto dei rischi a livello dettagliato e incorpora inoltre attributi quantitativi che agevolano ulteriormente la scelta dei controlli durante l'analisi costi-benefici.
  
Uno dei problemi più diffusi correlati con le discipline di gestione dei rischi è che spesso non prevedono definizioni qualitative di rischio alto, medio o basso per l'azienda. Molti rischi verranno identificati durante il programma di gestione dei rischi e, nonostante il processo di gestione dei rischi di protezione Microsoft fornisca indicazioni per applicare stime qualitative e quantificabili sui rischi in modo coerente, la responsabilità di definire il significato dei diversi valori dei rischi per l'azienda è affidata al Team di gestione dei rischi di protezione. Ad esempio, un livello di rischio alto può significare che entro un anno l'azienda sarà soggetta a una vulnerabilità, con la conseguente perdita di integrità della proprietà intellettuale strategica per l'organizzazione. Il Team di gestione dei rischi di protezione deve sviluppare le definizioni di ogni singolo elemento che compone la definizione dei rischi. Nel prossimo capitolo verranno fornite istruzioni sulla definizione dei livelli di rischio al fine di assistere nella determinazione dei livelli di rischio specifici per l'azienda. Il processo semplifica questa operazione e consente di raggiungere la massima coerenza e visibilità durante l'implementazione.  
  
#### Determinazione del livello di maturità dell'organizzazione per la gestione dei rischi
  
Prima di procedere all'implementazione del processo di gestione dei rischi di protezione Microsoft, è importante esaminare il livello di maturità dell'organizzazione relativamente alla gestione dei rischi di protezione. Un'organizzazione che non dispone di criteri o processi di gestione dei rischi di protezione avrà notevoli difficoltà a mettere immediatamente in pratica tutti gli aspetti del processo. Anche le organizzazioni in cui la maggior parte del personale segue piuttosto bene criteri e linee guida formali potrebbero trovare il processo piuttosto complesso. Per questi motivi è importante effettuare una stima del livello di maturità dell'organizzazione. Se quest'ultima è ancora relativamente immatura, è consigliabile introdurre il processo in modo incrementale, distribuendolo nell'arco di diversi mesi, ed eventualmente sperimentandolo inizialmente presso una sola unità aziendale dove completare l'intero ciclo diverse volte prima di estenderlo a tutta l'azienda. Una volta dimostrata l'efficacia del processo di gestione dei rischi di protezione Microsoft durante questo programma pilota iniziale, il Team di gestione dei rischi di protezione potrà quindi introdurlo gradualmente presso le altre unità aziendali fino a diffonderlo in tutta l'organizzazione.
  
Per informazioni su come determinare il livello di maturità della propria organizzazione può essere utile acquisire e consultare l'IT Governance Maturity Model elaborato dall'IT Governance Institute (ITGI) nell'ambito della disciplina CobiT (Control Objectives for Information and Related Technology), che rappresenta una metodologia dettagliata di determinazione del livello di maturità delle organizzazioni. Il processo di gestione dei rischi di protezione Microsoft riepiloga gli elementi utilizzati dalla metodologia CobiT semplificandoli e integrandoli a modelli sviluppati da Microsoft Services. I livelli di maturità qui definiti sono basati sul codice di condotta elaborato dalla International Standards Organization (ISO) *Information technology* — *Code of practice for information security management*, anche identificato come ISO 17799.
  
Per stimare il livello di maturità della propria organizzazione, confrontarlo con le definizioni contenute nella tabella seguente.
  
**Tabella 3.2: Livello di maturità per la gestione dei rischi di protezione**

 
<table style="border:1px solid black;">
<colgroup>
<col width="33%" />
<col width="33%" />
<col width="33%" />
</colgroup>
<thead>
<tr class="header">
<th style="border:1px solid black;" >Livello</th>
<th style="border:1px solid black;" >Stato</th>
<th style="border:1px solid black;" >Definizione</th>
</tr>
</thead>
<tbody>
<tr class="odd">
<td style="border:1px solid black;">0</td>
<td style="border:1px solid black;">Inesistente</td>
<td style="border:1px solid black;">Il criterio (o il processo) non è documentato e l'organizzazione non era precedentemente a conoscenza dei rischi aziendali oggetto del processo di gestione dei rischi. Pertanto, non sono mai state effettuate comunicazioni in materia.</td>
</tr>
<tr class="even">
<td style="border:1px solid black;">1</td>
<td style="border:1px solid black;">Ad-hoc</td>
<td style="border:1px solid black;">È chiaro che alcuni membri dell'organizzazione attribuiscono valore alla gestione dei rischi, che tuttavia viene effettuata con modalità ad-hoc. Non esistono criteri o procedure documentate e il processo non è interamente ripetibile. In generale, i progetti di gestione dei rischi appaiono caotici e non coordinati e i risultati non sono misurati e controllati.</td>
</tr>
<tr class="odd">
<td style="border:1px solid black;">2</td>
<td style="border:1px solid black;">Ripetibile</td>
<td style="border:1px solid black;">Tutta l'organizzazione è a conoscenza della gestione dei rischi. Il processo di gestione è ripetibile, ma non ancora sufficientemente maturo o completamente documentato. Tuttavia, le attività ad esso associate vengono svolte con regolarità e l'organizzazione sta lavorando alla definizione di un processo globale di gestione dei rischi a cui partecipano i dirigenti di più alto livello. Non vi sono attività di formazione o comunicazione formali sulla gestione dei rischi e la responsabilità dell'implementazione è affidata unicamente a singoli dipendenti.</td>
</tr>
<tr class="even">
<td style="border:1px solid black;">3</td>
<td style="border:1px solid black;">Processo definito</td>
<td style="border:1px solid black;">L'organizzazione ha deciso formalmente di adottare la gestione dei rischi al fine di agevolare il programma di protezione informatica. È stato sviluppato un processo di base che prevede obiettivi chiaramente definiti con processi documentati per il raggiungimento e la misurazione dei risultati. Sono inoltre disponibili strumenti di formazione rudimentali sulla gestione dei rischi per tutto il personale. Infine, l'organizzazione è impegnata attivamente nell'implementazione dei suoi processi di gestione dei rischi documentati.</td>
</tr>
<tr class="odd">
<td style="border:1px solid black;">4</td>
<td style="border:1px solid black;">Gestito</td>
<td style="border:1px solid black;">Vi è una comprensione approfondita della gestione dei rischi a tutti i livelli dell'organizzazione. Esistono procedure di gestione dei rischi, il processo è ben definito e oggetto di comunicazioni di ampia portata, si attuano una formazione rigorosa e alcune forme di misurazione di base dell'efficacia del processo. Il programma di gestione dei rischi si avvale di un numero sufficiente di risorse, diverse aree dell'organizzazione ne traggono già i benefici e il Team di gestione dei rischi di protezione è in grado di migliorare costantemente i processi e gli strumenti utilizzati. La gestione dei rischi viene agevolata da alcuni strumenti tecnologici, anche se molte (o la maggior parte) delle procedure di valutazione dei rischi, identificazione dei controlli e analisi costi-benefici sono effettuate manualmente.</td>
</tr>
<tr class="even">
<td style="border:1px solid black;">5</td>
<td style="border:1px solid black;">Ottimizzato</td>
<td style="border:1px solid black;">L'organizzazione ha impegnato notevoli risorse nella gestione dei rischi di protezione e il personale ricerca attivamente le problematiche che potranno presentarsi nei mesi e negli anni a venire al fine di individuare le relative soluzioni. Il processo di gestione dei rischi è ben identificato e significativamente automatizzato mediante l'utilizzo di strumenti sviluppati all'interno dell'azienda oppure acquisiti da fornitori di software indipendenti. Si identificano le cause di tutti i problemi di protezione e si adottano azioni adeguate per minimizzare il rischio che si verifichino di nuovo. Sono disponibili opzioni di formazione mirata in base al livello di esperienza del personale.</td>
</tr>
</tbody>
</table>
  
##### Autovalutazione del livello di maturità dell'organizzazione per la gestione dei rischi
  
L'elenco di domande seguenti offre una modalità più rigorosa per la misurazione del livello di maturità di un'organizzazione. Sebbene le domande richiedano risposte soggettive, la loro valutazione obiettiva dovrebbe permettere di determinare il livello di preparazione dell'organizzazione per l'implementazione del processo di gestione dei rischi di protezione Microsoft. Attribuire all'organizzazione un punteggio da 0 a 5, in base alle definizioni sulla maturità precedentemente descritte.
  
1.  I criteri e le procedure di protezione sono chiari, concisi, ben documentati e completi.
  
2.  Tutto il personale con mansioni correlate alla protezione informatica ha ruoli e responsabilità chiaramente definiti di cui ha una buona comprensione.
  
3.  I criteri e le procedure per l'accesso ai dati aziendali da parte di terzi sono ben documentati. Ad esempio, l'accesso alle risorse di rete da parte di un fornitore remoto che sta sviluppando un'applicazione destinata all'uso interno aziendale è sufficiente per permettergli di collaborare e portare a termine il proprio lavoro e, allo stesso tempo, è limitato unicamente ai dati che gli sono necessari.
  
4.  Esiste un inventario di beni IT, quali hardware, software e archivi dati, accurato e aggiornato.
  
5.  Vengono effettuati controlli adeguati per la protezione dei beni aziendali da accessi non autorizzati da parte di persone che si trovano sia all'esterno che all'interno dell'organizzazione.
  
6.  Esistono programmi efficaci per informare gli utenti, come iniziative di formazione e newsletter sui criteri e le procedure di protezione delle informazioni.
  
7.  Gli accessi fisici alla rete informatica e ad altri beni IT vengono limitati mediante controlli efficaci.
  
8.  I nuovi computer sono configurati in base agli standard di protezione dell'organizzazione in modo coerente e mediante strumenti automatizzati quali immagini disco o script delle build.
  
9.  Un sistema di gestione delle patch efficace è in grado di fornire gli aggiornamenti dei software della maggior parte dei fornitori a gran parte dei computer dell'organizzazione in modo automatico.
  
10. È stato creato un team di risposta ai problemi che ha sviluppato e documentato processi efficaci per la gestione e il controllo dei problemi di protezione. Tutti i problemi vengono esaminati fino all'individuazione delle cause che li hanno prodotti e alla loro risoluzione.
  
11. L'organizzazione è dotata di un programma antivirus completo che include strumenti di difesa a più livelli, la formazione degli utenti per accrescere la loro consapevolezza dei problemi di protezione e processi efficaci per contrastare la diffusione dei virus.
  
12. I processi di implementazione per gli utenti sono ben documentati e almeno parzialmente automatizzati per assicurare ai nuovi dipendenti, fornitori e partner un livello adeguato di accesso al sistema informatico aziendale in modo tempestivo. Questi processi devono inoltre supportare la rapida disattivazione ed eliminazione degli account utente che non sono più necessari.
  
13. L'accesso ai computer e alla rete viene controllato tramite l'autenticazione e l'autorizzazione degli utenti, elenchi di controllo di accesso ai dati restrittivi e il monitoraggio preventivo delle violazioni dei criteri.
  
14. Gli sviluppatori di applicazioni ricevono un'adeguata formazione e possiedono una chiara comprensione degli standard di protezione che devono essere incorporati nei software destinati all'azienda e verificati mediante test di controllo qualità.
  
15. La continuità operativa e i relativi programmi sono chiaramente definiti, ben documentati e periodicamente testati mediante simulazioni ed esercitazioni.
  
16. Sono stati avviati programmi efficaci per garantire che tutto il personale svolga le proprie mansioni secondo modalità conformi alle esigenze legali.
  
17. Vengono regolarmente utilizzati controlli e revisioni da parte di terzi per verificare la conformità con le procedure standard dei beni aziendali che richiedono protezione.
  
Calcolare il punteggio dell'organizzazione sommando i punteggi ottenuti per tutte le voci dell'elenco precedente. Teoricamente, il punteggio può variare tra 0 e 85, ma poche organizzazioni otterranno un punteggio vicino al valore minimo o massimo.
  
Un punteggio uguale o superiore a 51 indica che l'organizzazione è pronta per l'introduzione e l'utilizzo del processo di gestione dei rischi di protezione Microsoft nella sua interezza. Un punteggio compreso tra 34 e 50 indica che l'organizzazione ha già compiuto numerosi passi importanti nella direzione del controllo dei rischi di protezione ed è pronta per una graduale introduzione del processo. Le organizzazioni che hanno ottenuto questo punteggio dovrebbero valutare la distribuzione del processo ad alcune unità aziendali nell'arco di alcuni mesi prima di estenderlo all'intera organizzazione. Le organizzazioni che ottengono un punteggio inferiore a 34 dovrebbero avviare l'introduzione del processo di gestione dei rischi di protezione Microsoft in modo molto graduale, partendo dalla creazione del Team di gestione dei rischi di protezione e applicando il processo a una sola unità aziendale per i primi mesi. Dopo che la validità del processo sarà stata dimostrata ottenendo la riduzione dei rischi per questa unità aziendale, il processo potrà essere esteso ad altre due o tre unità aziendali. L'allargamento del processo deve tuttavia avvenire in modo molto graduale perché i cambiamenti da esso introdotti possono essere di notevole portata e si deve evitare di interferire con l'operatività dell'azienda e la sua capacità di raggiungere i suoi obiettivi primari. A questo riguardo è consigliabile fare attente valutazioni basate sulla propria conoscenza dei sistemi aziendali, in quanto ogni computer non protetto rappresenta un potenziale rischio di protezione e conseguentemente di responsabilità legale. Se si identifica la necessità di agire in modo urgente e tempestivo è possibile trascurare il suggerimento di introdurre il processo gradualmente.
  
È inoltre necessario valutare attentamente quale unità aziendale utilizzare per i programmi pilota, in base all'importanza che la protezione riveste per quella determinata unità aziendale, dove per protezione si intende la disponibilità, l'integrità e la riservatezza delle informazioni e dei servizi. Di seguito vengono elencati alcuni aspetti da valutare:
  
-   La maturità per la gestione dei rischi di protezione dell'unità aziendale è al di sopra della media aziendale?
  
-   Il responsabile dell'unità aziendale supporterà attivamente il programma?
  
-   L'unità aziendale ha un elevato grado di visibilità all'interno dell'organizzazione?
  
-   Se il programma pilota di gestione dei rischi di protezione risulta efficace, il suo valore verrà comunicato efficacemente al resto dell'organizzazione?
  
È necessario porsi questi stessi interrogativi anche nella fase di scelta delle unità aziendali alle quali estendere il programma successivamente.
  
**Nota:** un altro esempio di autovalutazione IT che può essere utile per determinare il livello di maturità dell'organizzazione è disponibile presso il sito Web del National Institute for Standards and Technology (NIST), all'indirizzo http://csrc.nist.gov/, pubblicazione speciale 800-26.
  
#### Definizione di ruoli e responsabilità
  
La chiara definizione dei ruoli e delle responsabilità è un fattore fondamentale per il successo di qualsiasi programma di gestione dei rischi in quanto questo implica la necessità di interazione tra gruppi diversi e di suddivisione delle responsabilità. Nella tabella seguente vengono descritti i principali ruoli e responsabilità previsti durante l'intero processo di gestione dei rischi di protezione Microsoft.
  
**Tabella 3.3: Principali ruoli e responsabilità del processo di gestione dei rischi di protezione Microsoft**

 
<table style="border:1px solid black;">
<colgroup>
<col width="50%" />
<col width="50%" />
</colgroup>
<thead>
<tr class="header">
<th style="border:1px solid black;" >Titolo</th>
<th style="border:1px solid black;" >Principali responsabilità</th>
</tr>
</thead>
<tbody>
<tr class="odd">
<td style="border:1px solid black;">Sponsor esecutivo</td>
<td style="border:1px solid black;">Sostiene tutte le attività associate alla gestione dei rischi aziendali, come ad esempio lo sviluppo, il finanziamento, l'autorizzazione e il supporto del Team di gestione dei rischi di protezione. Questo ruolo è solitamente rivestito da un dirigente, come il responsabile della protezione aziendale (CSO, Chief Security Officer) o del sistema informativo (CIO, Chief Information Officer). Il ruolo rappresenta inoltre il punto più alto del percorso di escalation per la definizione del rischio accettabile per l'azienda.</td>
</tr>
<tr class="even">
<td style="border:1px solid black;">Titolare dell'azienda</td>
<td style="border:1px solid black;">È responsabile di tutti i beni tangibili e non tangibili dell'azienda e della definizione delle relative priorità nonché dei livelli di impatto sui beni. I titolari dell'azienda sono generalmente incaricati della definizione dei livelli di rischio accettabili, tuttavia la decisione finale di accogliere o meno i suggerimenti del Gruppo protezione informatica spetta allo sponsor esecutivo.</td>
</tr>
<tr class="odd">
<td style="border:1px solid black;">Gruppo protezione informatica</td>
<td style="border:1px solid black;">Ha la responsabilità del più ampio processo di gestione dei rischi, incluse le fasi di valutazione dei rischi e di misurazione dell'efficacia del programma. Definisce inoltre i requisiti funzionali di protezione, effettua le misurazioni dei controlli IT e dell'efficacia del programma di gestione dei rischi di protezione.</td>
</tr>
<tr class="even">
<td style="border:1px solid black;">Gruppo IT</td>
<td style="border:1px solid black;">Si occupa della progettazione dell'architettura e degli aspetti tecnici e operativi del reparto IT.</td>
</tr>
<tr class="odd">
<td style="border:1px solid black;">Team di gestione dei rischi di protezione</td>
<td style="border:1px solid black;">È responsabile dell'implementazione dell'intero programma di gestione dei rischi di protezione, nonché della fase di valutazione dei rischi e della definizione delle priorità dei rischi per l'organizzazione. Il team deve comprendere almeno due persone: un moderatore e un incaricato del verbale.</td>
</tr>
<tr class="even">
<td style="border:1px solid black;">Moderatore per la valutazione dei rischi</td>
<td style="border:1px solid black;">In qualità di responsabile del Team di gestione dei rischi di protezione, guida le discussioni sulla raccolta dei dati e può eventualmente essere incaricato della guida dell'intero processo di gestione dei rischi.</td>
</tr>
<tr class="odd">
<td style="border:1px solid black;">Incaricato del verbale sulla valutazione dei rischi</td>
<td style="border:1px solid black;">Registra le informazioni dettagliate sui rischi emerse durante le discussioni sulla raccolta dei dati.</td>
</tr>
<tr class="even">
<td style="border:1px solid black;">Responsabili della riduzione dei rischi</td>
<td style="border:1px solid black;">Sono incaricati dell'implementazione e del sostegno delle soluzioni di controllo che consentono di ridurre i rischi a un livello accettabile. Comprendono il Gruppo IT e, in alcuni casi, i titolari dell'azienda.</td>
</tr>
<tr class="odd">
<td style="border:1px solid black;">Comitato direttivo per la protezione</td>
<td style="border:1px solid black;">Comprende il Team di gestione dei rischi di protezione, rappresentanti del Gruppo IT e specifici titolari dell'azienda. Il comitato, di solito presieduto dallo sponsor esecutivo, è responsabile della scelta delle strategie di riduzione dei rischi e della definizione del livello di rischi accettabile per l'organizzazione.</td>
</tr>
<tr class="even">
<td style="border:1px solid black;">Persone interessate</td>
<td style="border:1px solid black;">Termine generico riferito ai partecipanti diretti e indiretti a un determinato processo o programma e utilizzato in tutte le fasi del processo di gestione dei rischi di protezione Microsoft. Gli interessati possono anche essere persone che non si occupano di IT, come, ad esempio, personale dei reparti amministrativo, relazioni pubbliche e risorse umane.</td>
</tr>
</tbody>
</table>
  
Il Team di gestione dei rischi di protezione organizzerà un incontro con tutte le persone che partecipano al processo per la prima volta per illustrare chiaramente qual è il loro ruolo. In questa occasione è opportuno fornire inoltre una panoramica del processo e dei suoi partecipanti al fine di ottenere l'approvazione degli interessati e sottolineare il fatto che a ogni partecipante sono affidate specifiche responsabilità di gestione dei rischi. Il diagramma seguente, che riassume quali sono i partecipanti chiave al processo e mostra le relazioni di alto livello esistenti tra loro, può essere utile per comunicare agli interessati i ruoli e le responsabilità precedentemente definiti e fornire una panoramica dell'intero programma di gestione dei rischi.
  
In sintesi, lo sponsor esecutivo è la persona che detiene la responsabilità finale per la definizione dei rischi accettabili e guida il Team di gestione dei rischi di protezione durante la definizione delle priorità dei rischi per l'organizzazione. Il Team di gestione dei rischi di protezione è responsabile della valutazione dei rischi e della definizione dei requisiti funzionali per ridurre i rischi a un livello accettabile. Il team collabora con i gruppi IT responsabili della scelta delle soluzioni di riduzione dei rischi, della loro implementazione e delle attività operative. Il Team di gestione dei rischi di protezione supervisiona l'insieme delle relazioni illustrate sotto e la misurazione dell'efficacia dei controlli, che di solito viene comunicata in forma di report sui controlli anche allo sponsor esecutivo.
  
[![](/security-updates/images/Cc163153.rmch0305(it-it,TechNet.10).gif "Figura 3.5 Panoramica dei ruoli e delle responsabilità previsti durante l'intero processo di gestione dei rischi di protezione Microsoft")](https://technet.microsoft.com/it-it/cc163153.rmch0305_big(it-it,technet.10).gif)
  
**Figura 3.5 Panoramica dei ruoli e delle responsabilità previsti durante l'intero processo di gestione dei rischi di protezione Microsoft**
  
##### Costituzione del Team di gestione dei rischi di protezione
  
Prima di avviare il processo di valutazione dei rischi, è importante definire chiaramente i ruoli all'interno del Team di gestione dei rischi di protezione. Poiché l'ambito di applicazione della gestione dei rischi si estende all'intera organizzazione, alcune persone che non fanno parte del Gruppo protezione informatica possono richiedere di diventare membri del team. In tal caso, definire chiaramente i ruoli dei singoli membri del team, allineandoli con i ruoli e le responsabilità definiti per il programma di gestione dei rischi di protezione completo sopra descritti. L'investimento iniziale in una chiara definizione dei ruoli contribuisce a ridurre la confusione e favorisce l'assunzione di decisioni durante l'intero processo. Tutti i membri del team devono avere chiaro il fatto che la responsabilità del processo è affidata al Gruppo protezione informatica. La determinazione di questa responsabilità è un aspetto importante in quanto il Gruppo protezione informatica è l'unico ad essere direttamente interessato da ogni singola fase del processo, compresa quella di presentazione dei report ai dirigenti.
  
###### Ruoli e responsabilità del Team di gestione dei rischi di protezione
  
Dopo la costituzione del Team di gestione dei rischi di protezione, è importante procedere alla creazione di ruoli specifici che verranno mantenuti per l'intera durata del processo. Di seguito sono descritti i ruoli fondamentali del moderatore e dell'incaricato del verbale per la valutazione dei rischi.
  
Il moderatore per la valutazione dei rischi deve possedere una conoscenza approfondita dell'intero processo di gestione dei rischi, dell'azienda e dei rischi tecnici di protezione correlati alle diverse funzioni aziendali. Deve inoltre essere in grado di tradurre gli scenari aziendali in rischi tecnici mentre guida le discussioni sui rischi. Il moderatore deve comprendere perfettamente sia i pericoli che le vulnerabilità di carattere tecnico a cui sono soggetti i lavoratori mobili nonché il valore aziendale di questa categoria di persone. Il moderatore deve, ad esempio, essere a conoscenza del fatto che non sarà possibile elaborare i pagamenti dei clienti se uno specifico lavoratore mobile non ha accesso alla rete aziendale. Inoltre deve conoscere questo tipo di scenario e sapere identificare i rischi tecnici e i potenziali requisiti di controllo, come la configurazione dei dispositivi mobili e i requisiti di autenticazione. Se possibile, assegnare il ruolo di moderatore a una persona che ha già effettuato valutazioni dei rischi in passato e che conosce le priorità dell'intera organizzazione.
  
Se invece non è disponibile un moderatore con esperienza di valutazione dei rischi all'interno dell'azienda, rivolgersi a un partner o a un consulente esterno qualificato. È tuttavia opportuno includere nel team anche un membro del Gruppo protezione informatica che conosca approfonditamente le esigenze dell'organizzazione e delle persone interessate al processo.
  
**Nota:** anche se può apparire interessante affidare il ruolo di moderatore a un consulente esterno, è fondamentale evitare che le relazioni tra gli interessati e le conoscenze acquisite sull'organizzazione e la protezione vadano perdute al termine della collaborazione con il consulente. È altresì essenziale non sottovalutare l'importanza strategica che un processo di gestione dei rischi può rivestire per le persone interessate e per il Gruppo protezione informatica.
  
All'incaricato del verbale sulla valutazione dei rischi è affidato il compito di prendere nota delle informazioni raccolte e di documentare le attività di pianificazione e raccolta dei dati. Se questa responsabilità può apparire troppo informale per giustificare la definizione di un ruolo specifico in questa fase del processo, la documentazione accurata di quanto emerso in sede di discussione agevola notevolmente le attività di definizione delle priorità e supporto alle decisioni durante le fasi successive del processo. Uno degli aspetti fondamentali della gestione dei rischi è la capacità di comunicare sui rischi in modo che risulti comprensibile alle persone interessate per permettere loro di mettere in pratica le attività di loro competenza in modo ottimale. Un lavoro accurato da parte dell'incaricato del verbale sulla valutazione dei rischi semplifica il processo in quanto rende disponibile la documentazione scritta eventualmente necessaria.
  
[](#mainsection)[Inizio pagina](#mainsection)
  
### Riepilogo
  
I capitoli 1, 2 e 3 forniscono una panoramica della gestione dei rischi e definiscono gli obiettivi e l'approccio per sviluppare le basi su cui costruire un'implementazione ottimale del processo di gestione dei rischi di protezione Microsoft. Nel prossimo capitolo viene descritta nel dettaglio la prima fase del processo: la valutazione dei rischi. In ognuno dei seguenti capitoli viene illustrata una fase del processo di gestione dei rischi: il supporto alle decisioni, l'implementazione dei controlli e la misurazione dell'efficacia del programma.
  
[](#mainsection)[Inizio pagina](#mainsection)
